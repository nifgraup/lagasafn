<hr />

h2. Lög um framkvæmd Rómarsamþykktar um Alþjóðlega sakamáladómstólinn

*2001 nr. 43 19. maí*

<hr />


 *Tóku gildi 1. júlí 2002.* _Breytt með_ "l. 88/2008":2008088.html (taka gildi 1. jan. 2009 nema brbákv. VII sem tók gildi 21. júní 2008).

 ■ *1. gr.* _Gildissvið._
 □ Nú fer Alþjóðlegi sakamáladómstóllinn þess á leit, í samræmi við samþykkt dómstólsins frá 17. júlí 1998 (Rómarsamþykkt), að hér á landi verði framkvæmdar aðgerðir vegna rannsóknar eða meðferðar máls og skal þá farið með slíkar beiðnir í samræmi við ákvæði þessara laga. Sama gildir um beiðnir dómstólsins um fullnustu dóma.
 □ Beiðni um aðgerðir skv. 1. mgr. skal send dómsmálaráðherra sem hefur að öðru leyti samskipti við dómstólinn fyrir hönd íslenska ríkisins.
■ *2. gr.* _Afhending manns til dómstólsins._
 □ Að beiðni dómstólsins skal afhenda mann sem dvelur hér á landi og er grunaður um glæp sem fellur undir lögsögu dómstólsins eða hefur verið ákærður eða dæmdur fyrir slíkan glæp.
 □ Um meðferð máls skv. 1. mgr. gilda ákvæði II. kafla laga um framsal sakamanna og aðra aðstoð í sakamálum að því leyti sem þau eiga við.
 □ Dómsmálaráðherra getur veitt heimild til þess að maður sem annað ríki hefur samþykkt að afhenda dómstólnum verði fluttur um yfirráðasvæði íslenska ríkisins.
■ *3. gr.* _Önnur aðstoð._
 □ Íslenskir dómstólar og stjórnvöld geta að beiðni dómstólsins veitt þá aðstoð sem tilgreind er í 93. gr. Rómarsamþykktarinnar að því tilskildu að slík beiðni sé í samræmi við önnur ákvæði samþykktarinnar.
 □ Að beiðni dómstólsins er dómsmálaráðherra heimilt að veita starfsmönnum dómstólsins leyfi til að yfirheyra vitni og framkvæma aðrar rannsóknaraðgerðir hér á landi. Um meðferð slíkra beiðna og framkvæmd aðgerða fer eftir lögum um meðferð opinberra mála.[^1)^]
    _[^1)^]Málsliðnum var breytt með_ "l. 88/2008, 234. gr.":2008088.html#g234 Breytingin tekur gildi 1. jan. 2009 skv. "232. gr. s.l.":2008088.html
 ■ *4. gr.* _Beiting þvingunarráðstafana._
 □ Að beiðni dómstólsins er heimilt að handtaka mann og beita öðrum þvingunarráðstöfunum. Um meðferð slíkra beiðna fer eftir lögum um meðferð opinberra mála.[^1)^]
 □ Ef lög gera það að skilyrði fyrir beitingu þvingunarráðstafana að fyrir liggi rökstuddur grunur um refsivert brot skal leggja til grundvallar niðurstöðu dómstólsins um það atriði.
 □ Maður sem úrskurðaður hefur verið í gæsluvarðhald skv. 1. mgr. getur gert kröfu um að hann skuli leystur úr gæsluvarðhaldi þar til afhending til dómstólsins fer fram. Krafa þess efnis skal borin fram við héraðsdóm.
 □ Við mat á kröfu um lausn úr gæsluvarðhaldi skv. 3. mgr. þar til afhending fer fram skal dómari hafa hliðsjón af þeim atriðum sem fram koma í 4. mgr. 59. gr. Rómarsamþykktarinnar. Áður en héraðsdómur tekur slíka kröfu til úrskurðar skal tilkynning um meðferð kröfunnar fyrir héraðsdómi send dómstólnum og honum gefinn kostur á að gera athugasemdir af því tilefni.
    _[^1)^]Málsliðnum var breytt með_ "l. 88/2008, 234. gr.":2008088.html#g234 Breytingin tekur gildi 1. jan. 2009 skv. "232. gr. s.l.":2008088.html
 ■ *5. gr.* _Verjandi sakbornings._
 □ Maður sem grunaður er um eða ákærður fyrir háttsemi sem fellur undir lögsögu dómstólsins skal eiga rétt á aðstoð verjanda að eigin vali vegna meðferðar málsins hér á landi. Skal honum tilkynnt um þennan rétt.
 □ Þóknun verjanda greiðist úr ríkissjóði og skal ákveðin samkvæmt lögum um meðferð opinberra mála.[^1)^]
    _[^1)^]Málsgreininni var breytt með_ "l. 88/2008, 234. gr.":2008088.html#g234 Breytingin tekur gildi 1. jan. 2009 skv. "232. gr. s.l.":2008088.html
 ■ *6. gr.* _Réttargæslumaður brotaþola._
 □ Brotaþoli í máli sem fellur undir lögsögu dómstólsins getur óskað eftir að fá skipaðan réttargæslumann ef ástæða þykir til að ætla að hann hafi orðið fyrir verulegu tjóni á líkama eða heilsu vegna háttsemi ákærða og talið er nauðsynlegt að hann njóti aðstoðar réttargæslumanns.
 □ Ákvæði VII. kafla laga um meðferð opinberra mála skulu gilda eftir því sem við á.[^1)^]
    _[^1)^]Málsgreininni var breytt með_ "l. 88/2008, 234. gr.":2008088.html#g234 Breytingin tekur gildi 1. jan. 2009 skv. "232. gr. s.l.":2008088.html
 ■ *7. gr.* _Ne bis in idem._
 □ Maður verður ekki ákærður eða dæmdur hér á landi fyrir verknað sem dómur hefur fallið um hjá dómstólnum.
■ *8. gr.* _Fullnusta dóma Alþjóðlega sakamáladómstólsins hér á landi._
 □ Að beiðni dómstólsins er heimilt að fullnægja dómum hans hér á landi. Dómum má fullnægja þótt dómþoli sé ekki íslenskur ríkisborgari eða búsettur hér á landi.
 □ Fullnusta dóma hér á landi skal fara fram í samræmi við ákvæði 10. kafla Rómarsamþykktarinnar.
■ *9. gr.* _Refsingar fyrir brot gegn dómstólnum eða starfsmönnum hans._
 □ Ákvæði XII., XV. og XVII. kafla almennra hegningarlaga eiga við um háttsemi sem beinist að dómstólnum eða starfsmönnum hans.
■ *10. gr.* _Reglugerðarheimild._
 □ Dómsmálaráðherra er heimilt að setja reglugerð um nánari framkvæmd laga þessara og um samskipti við dómstólinn.
■ *11. gr.* _Gildistaka._
 □ Ákvæði laga þessara taka gildi um leið og Rómarsamþykkt um Alþjóðlega sakamáladómstólinn öðlast gildi að því er Ísland varðar.


