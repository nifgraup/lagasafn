<hr />

h2. Lög um björgunarsveitir og björgunarsveitarmenn

*2003 nr. 43 24. mars*

<hr />

*Tóku gildi 1. júlí 2003.*

 *I. kafli.* *Gildissvið og skilgreiningar.*
 ■ *1. gr.* _Gildissvið._
 □ Lög þessi taka til björgunarsveita og björgunarsveitarmanna sem starfa innan viðurkenndra heildarsamtaka björgunarsveita.
■ *2. gr.* _Skilgreiningar._
 □ Með _björgunarsveit_ er átt við félag sem á grundvelli sjálfboðaliðastarfs tekur þátt í björgun, leit og gæslu að beiðni stjórnvalda.
 □ Með _björgunarsveitarmanni_ er átt við skráðan einstakling í björgunarsveit sem tekur þátt í björgun, björgunaræfingum, leit og gæslu.
 □ Með _stjórnvöldum_ er átt við öll stjórnvöld sem lögum samkvæmt fara með yfirstjórn björgunar- og leitarmála á hverjum tíma. Þau stjórnvöld sem nú eiga hlut að björgunarmálum eru dómsmálaráðuneyti, samgönguráðuneyti, almannavarnaráð, almannavarnanefndir, Flugmálastjórn, rannsóknarnefnd flugslysa, Landhelgisgæslan, ríkislögreglustjóri, lögreglustjórinn í Reykjavík, sýslumenn sem lögreglustjórar og slökkviliðsstjórar.
 □ Með _björgun_ er átt við björgun manna eða verðmæta frá yfirvofandi hættu eða tjóni.
 □ Með _leit_ er átt við leit að mönnum eða verðmætum.
 □ Með _gæslu_ er átt við aðstoð við að gæta manna og verðmæta á svæðum sem lokað hefur verið vegna hættuástands.

 *II. kafli.* *Hlutverk, réttindi, skyldur og tryggingar björgunarsveita og björgunarsveitarmanna.*
■ *3. gr.* _Hlutverk björgunarsveita og björgunarsveitarmanna._
 □ Hlutverk björgunarsveita og björgunarsveitarmanna er að starfa í þágu almannaheilla með þátttöku við björgun, leit og gæslu á ábyrgð stjórnvalda og í samvinnu við þau.
 □ Stjórnvöld skulu í samráði við heildarsamtök björgunarsveita gera samkomulag um samskipti og samstarf björgunaraðila þar sem er kveðið á um skipulag björgunarmála, upplýsingaskyldu, útköll og boðskipti.
■ *4. gr.* _Skyldur björgunarsveita og björgunarsveitarmanna._
 □ Björgunarsveitum er skylt að hefja björgun, leit og gæslu ef stjórnvöld óska þess.
 □ Björgunarsveitarmönnum er skylt að gæta þagmælsku um mál sem þeir fá vitneskju um við störf samkvæmt lögum þessum og leynt skulu fara samkvæmt fyrirmælum stjórnvalda og eðli máls.
■ *5. gr.* _Tryggingar._
 □ Björgunarsveitum er skylt að kaupa slysatryggingar fyrir félagsmenn sína þar sem m.a. skal tryggja bótastöðu þeirra í tilfellum sem leiða til veikinda þeirra vegna utanaðkomandi aðstæðna, svo sem við ofkælingu, kal, ofhitnun og eitrun.
 □ Björgunarsveitum er skylt að kaupa eignatryggingar fyrir því tjóni sem þær og björgunarsveitarmenn, vegna persónulegra muna, kunna að verða fyrir á eigum sínum við æfingar, björgun, leit og gæslu.
 □ Björgunarsveitum er skylt að kaupa ábyrgðartryggingar sem ná til tjóns sem athafnir björgunarsveitarmanna kunna að valda mönnum og tjóns á dýrum, munum og umhverfi.

 *III. kafli.* *Gildistaka.*
■ *6. gr.* Lög þessi öðlast gildi 1. júlí 2003.



