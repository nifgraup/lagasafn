<hr />

h2. Lög um áfengis- og vímuvarnaráð

*1998 nr. 76 15. júní*

<hr />




_Áfengis- og vímuvarnaráð._

1. gr.

        Stofna skal áfengis- og vímuvarnaráð sem heyrir undir ráðherra heilbrigðismála.
         Tilgangurinn með stofnun áfengis- og vímuvarnaráðs er að efla og styrkja áfengis- og vímuvarnir, sérstaklega meðal barna og ungmenna, og sporna við afleiðingum af neyslu áfengis og annarra vímuefna.
         Markmiðið með starfsemi áfengis- og vímuvarnaráðs er að uppræta fíkniefnaneyslu og draga stórlega úr áfengisneyslu. Ráðið skal stuðla að samvinnu og samræmingu milli þeirra sem starfa að áfengis- og vímuvörnum, svo sem heilsugæslu og annarra heilbrigðisstofnana, félagsmálayfirvalda sveitarfélaga, löggæslu, menntakerfis, refsivörslukerfis og félagasamtaka.



_Skipan áfengis- og vímuvarnaráðs._

2. gr.

        Heilbrigðisráðherra skipar átta menn í áfengis- og vímuvarnaráð og jafnmarga til vara til fjögurra ára í senn. Til setu í áfengis- og vímuvarnaráði skal að jafnaði velja einstaklinga sem eru sérfróðir um áfengis- og vímuvarnir. Forsætisráðherra, dómsmálaráðherra, félagsmálaráðherra, fjármálaráðherra, heilbrigðisráðherra, menntamálaráðherra, utanríkisráðherra og Samband íslenskra sveitarfélaga tilnefna hver sinn fulltrúa. Varamenn skulu tilnefndir með sama hætti.
         Heilbrigðisráðherra skipar formann og varaformann úr ráðinu.



_Verkefni áfengis- og vímuvarnaráðs._

3. gr.

        Verkefni áfengis- og vímuvarnaráðs eru:

<dl>
<dt></dt>
<dd>1. Að hafa eftirlit með að ákvæðum laga og reglugerða um áfengis- og vímuvarnir sé framfylgt, sem og stefnu ríkisstjórnar á hverjum tíma.</dd>
<dt></dt>
<dd>2. Að vera ríkisstjórn og öðrum stjórnvöldum, þar á meðal staðbundnum nefndum sem starfa að áfengis- og vímuvörnum, til ráðuneytis um áfengis- og vímuvarnir, m.a. um þörf á meðferðarúrræðum, og gera tillögur um stefnu stjórnvalda á þessu sviði, með hliðsjón af niðurstöðum rannsókna.</dd>
<dt></dt>
<dd>3. Að gera tillögur til heilbrigðisráðherra um veitingu styrkja úr Forvarnasjóði til verkefna á sviði áfengis- og vímuvarna.</dd>
<dt></dt>
<dd>4. Að beita sér fyrir samhæfingu starfa þeirra sem vinna að áfengis- og vímuvörnum, sbr. 3. mgr. 1. gr., m.a. með því að halda reglulega samráðsfundi með fulltrúum þessara aðila.</dd>
<dt></dt>
<dd>5. Að stuðla að rannsóknum á sviði áfengis- og vímuvarna, m.a. árlegum könnunum á áfengis- og vímuefnaneyslu barna og ungmenna, og fylgjast með tengslum áfengis- og fíkniefnanotkunar og afbrota.</dd>
<dt></dt>
<dd>6. Að fylgjast með stöðu áfengis- og vímuvarna í grannríkjum og annast samskipti við hliðstæðar stofnanir í nágrannalöndunum.</dd>
<dt></dt>
<dd>7. Að stuðla að útgáfu fræðslugagna um áfengis- og vímuvarnir og annast gagnasöfnun í vímuefnamálum þannig að hjá ráðinu séu nýjustu og haldbærustu upplýsingar um stöðu mála. Ráðið skal gefa út ársskýrslu um starfsemi sína og stöðu áfengis- og vímuvarna.</dd>
<dt></dt>
<dd>8. Að annast önnur verkefni sem ráðherra eða ríkisstjórn felur ráðinu.</dd>
</dl>





_Dagleg starfsemi áfengis- og vímuvarnaráðs._

4. gr.

        Heilbrigðisráðherra ræður framkvæmdastjóra að fenginni umsögn áfengis- og vímuvarnaráðs. Framkvæmdastjóri stýrir daglegri starfsemi áfengis- og vímuvarnaráðs og ræður annað starfsfólk ráðsins.



_Árlegt ráðstöfunarfé áfengis- og vímuvarnaráðs._

5. gr.

        Áfengis- og vímuvarnaráð hefur árlega eftirgreinda fjármuni til ráðstöfunar til að sinna hlutverki sínu:

<dl>
<dt></dt>
<dd>1. Forvarnasjóð skv. "8. gr. laga nr. 96/1995":1995096.html#g8, um gjald af áfengi.</dd>
<dt></dt>
<dd>2. Fjárveitingar samkvæmt fjárlögum hverju sinni.</dd>
<dt></dt>
<dd>3. Framlög sem fyrirtæki eða aðrir kunna að leggja af mörkum til starfsemi á vegum ráðsins.</dd>
</dl>





_Reglugerðarheimild._

6. gr.

        Heilbrigðisráðherra setur með reglugerð nánari ákvæði um framkvæmd laga þessara, m.a. um ráðstöfun fjár úr Forvarnasjóði.



_Gildistökuákvæði._

7. gr.

        Lög þessi öðlast gildi 1. júlí 1998.



