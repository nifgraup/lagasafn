<hr />

h2. Lög um Þjóðminjasafn Íslands

*2011 nr. 140 28. september*

<hr />


 *Tóku gildi 1. janúar 2013.* _Breytt með_ "l. 21/2012":/altext/stjt/2012.021.html (tóku gildi 16. mars 2012) og "l. 57/2013":/altext/stjt/2013.057.html (tóku gildi 12. apríl 2013).

 Ef í lögum þessum er getið um ráðherra eða ráðuneyti án þess að málefnasvið sé tilgreint sérstaklega eða til þess vísað, er átt við *mennta- og menningarmálaráðherra* eða *mennta- og menningarmálaráðuneyti* sem fer með lög þessi. Upplýsingar um málefnasvið ráðuneyta skv. forsetaúrskurði er að finna "hér.":2013066.html

<hr />


 *I. kafli.* *Stjórnsýsla.*
 ■ *1. gr.* _Höfuðsafn._
 □ Þjóðminjasafn Íslands er eign íslenska ríkisins og fer [ráðherra][^1)^] með yfirstjórn þess. Safnið er höfuðsafn á sviði menningarminja.
 □ [Þjóðminjasafnið er háskólastofnun með sjálfstæðan fjárhag.][^2)^]
 □ Kostnaður af rekstri Þjóðminjasafnsins greiðist úr ríkissjóði eftir því sem ákveðið er í fjárlögum.
    _[^1)^]"L. 21/2012, 4. gr.":/altext/stjt/2012.021.html [^2)^]"L. 57/2013, 1. gr.":/altext/stjt/2013.057.html_
 ■ *2. gr.* _Skipulag og yfirstjórn._
 □ Ráðherra skipar forstöðumann Þjóðminjasafns Íslands, þjóðminjavörð, til fimm ára í senn. Skipaður skal maður með háskólamenntun og staðgóða þekkingu á starfssviði safnsins.
 □ Forstöðumaður Þjóðminjasafns Íslands, þjóðminjavörður, stjórnar starfsemi og rekstri safnsins. Hann ræður starfsmenn þess og er í fyrirsvari fyrir safnið.

 *II. kafli.* *Hlutverk og starfsemi.*
 ■ *3. gr.* _Hlutverk._
 □ Hlutverk Þjóðminjasafns Íslands er að stuðla sem best að varðveislu íslenskra menningarminja og miðla sögu þjóðarinnar.
 □ Hlutverk sitt rækir safnið einkum með því að:
    a. safna, skrá og varðveita menningar- og þjóðminjar,
    b. taka við og varðveita fornmuni, sýni og önnur rannsóknargögn úr fornleifarannsóknum,
    c. rannsaka og annast kynningu á menningarminjum með sýningum, útgáfu á fræðilegum ritum og annarri fræðslustarfsemi til að veita sem víðtækasta sýn á íslenska sögu og setja hana í alþjóðlegt samhengi,
    d. miðla þekkingu um íslenska menningu til skóla, fjölmiðla og almennings,
    e. annast minjavörslu í nánu samstarfi við Minjastofnun Íslands og eiga í samstarfi við önnur höfuðsöfn,
    f. móta stefnu um söfnun, skráningu, rannsóknir og miðlun menningar- og þjóðminja,
    g. stuðla að samvinnu menningarminjasafna,
    h. veita öðrum menningarminjasöfnum ráðgjöf,
    i. halda skrá yfir lausamuni í einkaeigu er teljast til þjóðarverðmæta,
    j. annast önnur verkefni samkvæmt ákvörðun ráðherra.
 □ [Stofnunin á samstarf við aðrar stofnanir á háskólastigi samkvæmt sérstökum samningum.
 □ Samstarf Þjóðminjasafns Íslands og Háskóla Íslands skal byggjast á sérstökum samstarfs- og þjónustusamningi um starfstengsl, fjárhagsleg samskipti og skipan sameiginlegra starfa.
 □ Safninu er heimilt að veita öðrum háskólum landsins þjónustu eftir því sem nánar er ákveðið í gagnkvæmum þjónustusamningum við einstaka háskóla.][^1)^]
    _[^1)^]"L. 57/2013, 2. gr.":/altext/stjt/2013.057.html_
 ■ *[3. gr. a.* _Rannsóknarstaða tengd nafni dr. Kristjáns Eldjárns._
 □ Við Þjóðminjasafn Íslands skal vera sérstök rannsóknarstaða kennd við dr. Kristján Eldjárn.][^1)^]
    _[^1)^]"L. 57/2013, 3. gr.":/altext/stjt/2013.057.html_
 ■ *4. gr.* _Gjaldtökuheimild._
 □ Þjóðminjasafni Íslands er heimilt að taka aðgangseyri. Þá er safninu heimilt að taka gjald fyrir þjónustu sína, svo sem lán á munum, ljósmyndun muna, afrit af ljósmyndum, sérunnar munaskrár og úttak tölvugagna, sérfræðilega heimildaþjónustu, fjölföldun og hvers konar aðra þjónustu til að standa straum af kostnaði. Safnið setur gjaldskrá um framangreinda gjaldtöku.
 ■ *5. gr.* _Varðveisla og lán safngripa._
 □ Þjóðminjasafni Íslands er heimilt að fela viðurkenndu safni varðveislu gripa sem því eru afhentir.
 □ Safninu er heimilt að fela öðrum stofnunum á sviði minjavörslu eftirlit með minjum sem eru hluti af safnkosti þess.
 □ Safninu er einnig heimilt að lána viðurkenndum söfnum eða öðrum stofnunum safngripi tímabundið á sýningar eða til rannsókna.
 □ Öll lán á safngripum þurfa að uppfylla skilyrði Þjóðminjasafns Íslands um útlán safngripa.

 *III. kafli.* *Kirkjugripir.*
 ■ *6. gr.* _Friðun kirkjugripa._
 □ Þjóðminjasafn Íslands ákveður, að höfðu samráði við biskup Íslands eða forstöðumenn trúfélaga, friðun kirkjugripa sem varðveittir eru í kirkjum landsins og taldir eru friðunarverðir vegna sögulegs eða listræns gildis.
 □ Safnið skal halda skrá yfir friðaða kirkjugripi og láta biskupsstofu, forstöðumanni viðeigandi trúfélags og hlutaðeigandi kirkju í té upplýsingar úr skránni.
 ■ *7. gr.* _Friðaðir kirkjugripir._
 □ Friðaðir kirkjugripir skv. 6. gr. eru friðhelgir. Óheimilt er að raska þeim eða spilla. Ekki má heldur flytja þá frá kirkju nema með leyfi Þjóðminjasafns Íslands.
 □ Forráðamönnum kirkna ber að vernda skráða kirkjugripi og skal Þjóðminjasafn Íslands vera þeim innan handar með nauðsynlegar öryggisráðstafanir.
 ■ *8. gr.* _Aflagðir, friðaðir kirkjugripir._
 □ Þjóðminjasafn Íslands varðveitir aflagða, friðaða kirkjugripi og þá gripi sem safnið og forráðamenn kirkna eru sammála um að eigi sé ástæða til að hafa í kirkju lengur.
 □ Þjóðminjasafni Íslands er heimilt að fela viðurkenndu safni varðveislu aflagðra, friðaðra kirkjugripa.
 ■ *9. gr.* _Kirkjugripir í einkaeign._
 □ Þjóðminjasafn Íslands skal eiga forkaupsrétt að kirkjugripum í einkaeign ef seldir verða.

 *IV. kafli.* *Önnur ákvæði.*
 ■ *10. gr.* _Setning reglugerða._
 □ Ráðherra er heimilt að setja með reglugerð nánari ákvæði um framkvæmd laganna í heild eða einstakra kafla þeirra.
 ■ *11. gr.* _Gildistaka._
 □ Lög þessi öðlast gildi 1. janúar 2013. "...":http://www.althingi.is/vefur/lagas-hlp.html
 ■ *Ákvæði til bráðabirgða.* Fram til 1. janúar 2013 er ráðherra heimilt að undirbúa gildistöku laganna.


