<hr />

h2. Lög um heimild fjármálafyrirtækis til að veita veðréttindi í tengslum við uppgjör vegna ráðstöfunar Fjármálaeftirlitsins á eignum og skuldum vegna sérstakra aðstæðna á fjármálamarkaði

*2010 nr. 67 22. júní*

<hr />


 *Tóku gildi 24. júní 2010. Falla úr gildi að liðnum 10 árum frá gildistöku þeirra skv. 6. gr.*

<hr />


 ■ *1. gr.* Fjármálafyrirtæki er heimilt að veita veð í eignum sínum, þar á meðal kröfuréttindum og undirliggjandi veðréttindum sem tengjast þeim, í tengslum við uppgjör vegna ráðstöfunar Fjármálaeftirlitsins á eignum og skuldum fjármálafyrirtækis á grundvelli "100. gr. a laga um fjármálafyrirtæki, nr. 161/2002":2002161.html#G100a, sbr. 5. mgr. "5. gr. laga nr. 125/2008":2008125.html, sbr. ákvæði til bráðabirgða VI í "lögum nr. 161/2002":2002161.html. Fjármálafyrirtækinu er enn fremur heimilt að bæta frekari eignum í hið veðsetta safn til að viðhalda fullnægjandi veðhlutfalli, og skipta út einstökum eignum, samkvæmt samkomulagi við veðhafa.
 ■ *2. gr.* Að því marki sem veðréttur, sem stofnast á grundvelli 1. gr., varðar kröfuréttindi eða undirliggjandi veð sem tengjast slíkum kröfuréttindum öðlast veðrétturinn réttarvernd við þinglýsingu yfirlýsingar þess efnis að fjármálafyrirtæki hafi nýtt heimild sína skv. 1. gr. á blað fjármálafyrirtækis í lausafjárbók. Er þá ekki þörf á frekari ráðstöfunum til að veðrétturinn öðlist réttarvernd, hvort sem varðar veðsetningu kröfuréttinda eða undirliggjandi veðréttinda.
 □ Ákvæði "46. gr. laga um samningsveð, nr. 75/1997":1997075.html#G46, gilda ekki um veðsetningu almennrar fjárkröfu, sbr. 45. gr. laga um samningsveð, samkvæmt lögum þessum.
 □ Um veðsetningu viðskiptabréfa á grundvelli 1. gr. skal þó farið eftir ákvæðum "43. gr. laga um samningsveð, nr. 75/1997":1997075.html#G43.
 ■ *3. gr.* Veðsetning eigna samkvæmt heimild 1. gr. laga þessara skal ekki sæta riftun samkvæmt ákvæðum gjaldþrotaskiptalaga er varða ráðstafanir þrotamanns.
 ■ *4. gr.* Um annað en kveðið er á um í "lögum þessum gilda ákvæði laga um samningsveð, nr. 75/1997":1997075.html, um veðsetningu eigna samkvæmt lögum þessum.
 ■ *5. gr.* Ákvæði laga þessara gilda einnig um önnur fyrirtæki, eftir atvikum, sem stofnuð hafa verið til að ganga frá uppgjöri á eignum og skuldbindingum fjármálafyrirtækis vegna ákvörðunar Fjármálaeftirlitsins sem tekin hefur verið á grundvelli "100. gr. a laga um fjármálafyrirtæki, nr. 161/2002":2002161.html#G100a, sbr. 5. mgr. "5. gr. laga nr. 125/2008":2008125.html, sbr. ákvæði til bráðabirgða VI í "lögum nr. 161/2002":2002161.html. Leita skal staðfestingar Fjármálaeftirlitsins á að viðkomandi fyrirtæki falli undir ákvæði þessarar málsgreinar áður en því er beitt.
 ■ *6. gr.* Lög þessi öðlast þegar gildi. Ákvæði laga þessara falla úr gildi að liðnum 10 árum frá gildistöku þeirra.


