<hr />

h2. Lög um landgræðslustörf skólafólks

*1974 nr. 58 21. maí*

<hr />


 *Tóku gildi 5. júní 1974.* _Breytt með_ l. 126/2011 (tóku gildi 30. sept. 2011).

 ■ *1. gr.* Heimilt er að kveðja til starfa við landgræðslu a.m.k. tvo daga á hverju skólaári hvern þann nemanda, sem orðinn er 12 ára eða eldri og stundar nám í skóla, sem kostaður er af ríkinu að einhverju eða öllu leyti, enda sé nemandinn hraustur og ófatlaður.
 ■ *2. gr.* Landgræðslustörf samkvæmt lögum þessum eru græðsla lands og hvers konar vinna vegna gróðurverndar, gróðursetning trjáplantna, grisjun skóga og fegrun skóglendis; gróðursetning skrúðjurta og endurbætur skrúðgarða; lagfæring og fegrun umhverfis skóla, gistihúsa, sjúkrahúsa eða annarra opinberra menningar- og líknarstofnana.
 □ Lög þessi taka hvorki til túnræktar né annarra sérstakra framkvæmda á lögbýlum.
 ■ *3. gr.* [Ráðuneytið][^1)^] hefur yfirumsjón með framkvæmd þessara laga.
 □ Skógrækt ríkisins  --  að fengnum tillögum Skógræktarfélags Íslands  --  velur verkefni og skipuleggur framkvæmdir, þar sem unnið er á skóglendi.
 □ Landgræðsla Íslands  --  að fengnum tillögum Landverndar  --  velur verkefni og skipuleggur landgræðslustörf nemenda í skólum í Reykjavík, sbr. þó 2. mgr.
 □ Búnaðarsamband á því svæði, þar sem skóli starfar utan Reykjavíkur, velur verkefni og skipuleggur landgræðslustörf skólafólks á búnaðarsambandssvæðinu.
 □ Verkefni skólafólks við landgræðslu, sbr. 2. gr., skulu valin í samráði við hlutaðeigandi skólastjóra og fyrir eitt skólaár í senn.
    _[^1)^]L. 126/2011, 61. gr._
 ■ *4. gr.* Skólastjóri ákveður, hvaða dag á skólaárinu skal unnið að landgræðslu, og tilkynnir það nemendum skólans.
 □ Skólastjóri eða kennari skal hafa eftirlit með landgræðslustörfum nemenda skólans.
 ■ *5. gr.* Ferðakostnað nemenda vegna landgræðslustarfa skal telja með skólakostnaði.
 ■ *6. gr.* Í reglugerð, sem [ráðuneytið][^1)^] setur, skal kveða nánar á um landgræðslustörf skólafólks.
    _[^1)^]L. 126/2011, 61. gr._


