<hr />

h2. Lög um fjarskiptasjóð

*2005 nr. 132 20. desember*

<hr />


 *Tóku gildi 30. desember 2005.* _Breytt með_ l. 162/2010 (tóku gildi 1. jan. 2011) og l. 126/2011 (tóku gildi 30. sept. 2011).

 ■ *1. gr.* _Fjarskiptasjóður._
 □ Stofna skal sérstakan sjóð, fjarskiptasjóð, sem hefur það hlutverk að stuðla að uppbyggingu á sviði fjarskiptamála á grundvelli fjarskiptaáætlunar. Sjóðurinn er eign ríkisins. Varsla hans og dagleg umsýsla heyrir undir [ráðuneytið].[^1)^]
    _[^1)^]L. 126/2011, 411. gr._
 ■ *2. gr.* _Hlutverk._
 □ Hlutverk sjóðsins er að úthluta fjármagni til verkefna sem miða að uppbyggingu stofnkerfa fjarskipta, verkefna sem stuðla að öryggi og samkeppnishæfni þjóðfélagsins á sviði fjarskipta og annarra verkefna, enda sé kveðið á um þau í fjarskiptaáætlun, og ætla má að ekki verði í þau ráðist á markaðsforsendum.
 ■ *3. gr.* _Stjórn._
 □ [Ráðherra][^1)^] skipar fimm menn í stjórn fjarskiptasjóðs, þar af formann og varaformann, auk varamanna. Skipunin gildir til þriggja ára í senn.
 □ Stjórn sjóðsins skal hafa yfirumsjón með fjármálum fjarskiptasjóðs í samræmi við hlutverk sjóðsins. Stjórn sjóðsins er jafnframt verkefnastjórn fjarskiptaáætlunar og skal hún skila skýrslu um starfsemi sjóðsins til [ráðherra][^2)^] sem leggur hana fyrir Alþingi til upplýsingar.
    _[^1)^]L. 126/2011, 411. gr. [^2)^]L. 162/2010, 245. gr._
 ■ *4. gr.* _Fjármögnun verkefna._
 □ Stjórnin ákveður framlög úr sjóðnum í samræmi við hlutverk sitt og fjarskiptaáætlun og semur greiðsluáætlun þar um innan heimilda fjárlaga. Stjórnin getur sett nánari reglur um framkvæmd einstakra verkefna, þar á meðal um faglegt eftirlit með verkefnum og framvindu þeirra. Stjórnin getur ákveðið tilfærslu fjármuna milli ára og/eða einstakra verkefna ef nauðsyn krefur.
 ■ *5. gr.* _Umsýsla og eftirlit._
 □ Þeir sem fá úthlutað fé úr fjarskiptasjóði skulu gera grein fyrir framvindu verkefna og ráðstöfun fjár samkvæmt nánari reglum sjóðstjórnar.
 □ Póst- og fjarskiptastofnun hefur eftirlit með framkvæmd verkefna sjóðsins sem njóta styrkja. Um framkvæmd útboða og eftirlit fer samkvæmt ákvæðum fjarskiptalaga.
 ■ *6. gr.* _Tekjur._
 □ Tekjur fjarskiptasjóðs eru framlag úr ríkissjóði samkvæmt ákvörðun Alþingis og tekjur af ávöxtun fjármuna sjóðsins.
 ■ *7. gr.* _Kostnaður af rekstri._
 □ Fjarskiptasjóður ber allan kostnað af starfsemi sinni og allan kostnað Póst- og fjarskiptastofnunar af starfsemi sem tengist verkefnum sjóðsins.
 ■ *8. gr.* _Reglugerðarheimild._
 □ [Ráðherra][^1)^] er heimilt að kveða nánar á um skipulag sjóðsins og framkvæmd laga þessara með reglugerð.[^2)^]
    _[^1)^]L. 162/2010, 245. gr. [^2)^]Rg. 588/2006._
 ■ *9. gr.* _Gildistaka._
 □ Lög þessi öðlast þegar gildi. Lög þessi falla úr gildi í árslok árið 2011, inneign sjóðsins eftir uppgjör verkefna við þau tímamót rennur í ríkissjóð.


